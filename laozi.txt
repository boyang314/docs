故常无欲以观其妙。常有欲以观其徼。此两者同出而异名，同谓之玄。玄之又玄，众妙之门。
归根曰静，是谓复命；复命曰常，知常曰明。不知常，妄作凶。
知常容，容乃公，公乃全，全乃天，天乃道，道乃久，没身不殆。
未知牝牡之合而全作，精之至也。终日号而不嗄，和之至也。知和曰常。知常曰明。

天下皆知美之为美，斯恶矣；皆知善之为善，斯不善已。
故有无相生，难易相成，长短相形，高下相倾，音声相和，前後相随。
是以圣人处无为之事，行不言之教。
天下之至柔，驰骋天下之至坚。无有入无间，吾是以知无为之有益。不言之教，无为之益天下希及之。
为者败之，执者失之。是以圣人无为故无败，无执故无失。
为学日益。为道日损。损之又损，以至於无为。无为而不为。取天下常以无事，及其有事，不足以取天下。
是以圣人欲不欲，不贵难得之货。学不学，复众人之所过，以辅万物之自然而不敢为。
为无为，事无事，味无味。大小多少，报怨以德。

圣人不积。既以为人己愈有。既以与人己愈多。天之道利而不害。圣人之道为而不争。
居善地，心善渊，与善仁，言善信，正善治，事善能，动善时。夫唯不争，故无尤。
善用人者为之下。是谓不争之德。是谓用人之力。是谓配天之极。

天下有始，以为天下母。既得其母，以知其子。既知其子，复守其母，没身不殆。
塞其兑，闭其门，终身不勤。开其兑，济其事，终身不救。见其小曰明，守柔曰强。用其光，复归其明，无遗身殃。是为习常。
知其雄，守其雌，为天下溪。为天下溪，常德不离，复归於婴儿。
知其白，守其黑，为天下式。为天下式，常德不忒，复归於无极。
知其荣，守其辱，为天下谷。为天下谷，常德乃足，复归於朴。朴散则为器，圣人用之则为官长。故大制不割。
曲则全，枉则直，洼则盈，敝则新, 少则得，多则惑。是以圣人抱一为天下式。
始制有名，名亦既有，夫亦将知止，知止可以不殆。
甚爱必大费。多藏必厚亡。知足不辱。知止不殆。可以长久。

